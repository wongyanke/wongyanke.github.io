---
layout: post
title:  "Nama Saya Wong Yan Ke"
date:   2019-10-25
lang: zh
lang-ref: nama-saya
---

Salam sejahtera kepada semua. Nama saya ialah Wong Yan Ke

Kebelakangan ini, saya telah digelar sebagai orang tanpa berpegang kepada prinsip dan oportunis apabila saya sengaja memuat naik gambar saya bersama dengan Najib Razak

Manakala gambar saya bersama dengan pemimpin Pakatan Harapan (PH) dan Barisan Nasional (BN) juga diviralkan. Saya dikutuk untuk perubahan besar dalam pendirian politik sebelum dan selepas Pilihanraya Umum ke-14 (PRU 14) dan sentiasa berpihak pada parti politik yang memegang tampuk pemerintahan

Untuk makluman semua, gambar saya bersama Najib telah diambil pada tahun 2014 apabila saya telah menghadiri majlis rumah terbuka sambutan Hari Raya Aidilfitri yang dianjurkan oleh beliau sebagai wakil Jawatankuasa Perwakilan Pelajar kolej matrikulasi. Pada masa itu, saya bersama dengan kawan-kawan tidak berfikiran panjang untuk mengambil gambar dengan Najib untuk mengejek sendiri di kalangan kawan saya. Pada masa kini, hal ini agak tidak masuk akal jika gambar ini digunakan untuk menunjukkan bahawa saya pernah menjadi penyokong Najib dari dulu lagi

Saya mula mengambil berat tentang isu politik sejak dari darjah enam lagi. Pada masa itu, tsunami politik telah melanda arena politik di tanah air. Kebetulan pula, saya tinggal di Pulau Pinang, negeri yang merupakan kubu kuat pihak pembangkang. Oleh itu, saya sering terdedah dengan perbualan politik antara orang yang lebih tua, pengulasan hal ehwal semasa dan kritikan terhadap kerajaan semasa. Saya mengakui bahawa pada masa itu, saya tidak mengerti apa-apa pun kecuali dengan persepsi bahawa kerajaan BN merupakan kerajaan yang korup dan mengamalkan rasuah

Pada zaman sekolah menengah rendah, rakan di kelas mahupun pancaragam akan teringat bahawa saya sangat bersemangat dan bercakap secara bebas tanpa batasan jika berbincang tentang politik. Sudah tentu, saya harus mengakui bahawa saya sering akan mengambil pendirian politik dahulu dalam menilai suatu isu pada masa itu, saya akan memilih untuk menyokong parti politik sebelum memberi pendapat mengenai suatu isu
Zaman sekolah menengah tinggi (tahun 2011-2013) merupakan tempoh di mana saya mula membina idea saya sendiri mengenai politik. Pada masa itu, terdapat beberapa demonstrasi yang disertai oleh pergerakan masyarakat seperti BERSIH, Anti Lynas, Sunflower Student Movement di Taiwan dan Umbrella Movement di Hong Kong. Walaupun hanya dapat menyaksikan demonstrasi melalui kaca TV, saya merasa empati dan penuh dengan emosi dan kegembiraan kerana terharu akan waktu rakyat bersatu untuk menentang pihak berkuasa. Walau bagaimanapun, apabila saya melihat rakyat jelata yang tidak bersenjata diusir oleh gas pemedih mata dan trak air, saya berasa amat marah dan sedih kerana tidak faham tujuan pihak berkuasa untuk menukarkan demonstrasi yang aman menjadi konflik yang berunsur keganasan. Tetapi hal ini memberi pendedahan kepada saya bahawa masyarakat sivik boleh menjadi pilihan selain pihak kerajaan atau pembangkang dalam kerumitan arena politik dalam tanah air. Masyarakat sivik boleh melangkaui perbezaan pendirian politik dan berperanan menjadi kuasa ketiga untuk mengimbangi parti politik kerajaan atau pembangkang

Ketika PRU 13 berlangsung, rakyat jelata mengharapkan perubahan akan berlaku tetapi akhirnya, keputusan yang dinanti-nantikan amat menghampakan. Pada masa itu, semua berpendapat bahawa demokrasi di Malaysia memang tidak wujud lagi. Insiden-insiden seperti DS Anwar Ibrahim dijatuhkan hukuman penjara, skandal 1MDB, perlucutan jawatan Peguam Negara menyebabkan keyakinan rakyat jelata terhadap sistem demokrasi di negara kita semakin pudar akibat penyalahgunaan kuasa oleh mereka yang berkuasa. Seperti kebanyakan orang, saya berasa amat tidak berdaya dan hilang keyakinan terhadap arena politik di tanah air. Adakah Malaysia ditakdirkan untuk menjadi negara yang autoritarian?

Saya amat bernasib baik untuk diterima masuk ke Universiti Malaya dan berpeluang menyertai drama pentas yang bertemakan sejarah Persatuan Bahasa Cina Universiti Malaya (PBCUM). Atas keperluan untuk drama pentas, saya telah mengambil bahagian dalam penyediaan arkib mengenai aktivisme mahasiswa. Pada masa itu, saya baru mengetahui bahawa bekas mahasiswa/i Universiti Malaya pernah melakar sejarah autonomi mahasiswa yang gemilang. Bukan sahaja sering mengambil perhatian terhadap isu masyarakat, malah mereka berani berdiri di barisan hadapan untuk mengkritik mereka yang berkuasa dan mempertahankan keadilan sosial. Semangat senior saya yang tidak bergentar kepada sesiapa telah mengharukan saya dan saya memutuskan untuk terus menabur bakti dalam PBCUM dengan berharap untuk memperhebatkan peranan mahasiswa/i untuk mengawasi mereka yang berkuasa dengan intelek

Tidak lama selepas perlantikan sebagai Yang Di-pertua PBCUM, saya mewakilli persatuan telah membuat kenyataan bersama untuk menuntut Najib meletakkan jawatan sebagai Perdana Menteri. Tetapi kemudiannya saya diminta untuk menarik balik kenyataan tersebut untuk menggelakkan sebarang tindakan disiplin yang akan dikenakan oleh pihak pentadbiran universiti atau kerajaan. Kali pertamanya saya sendiri memahami apa itu “white terror” atau budaya ketakutan dalam kampus. Sekalipun kita belum diambil tindakan oleh pihak berkuasa, kita telah membuat penapisan dan sekatan sendiri untuk mengelakkan sebarang masalah berlaku. Dengan ini, macam manakah kita hendak memainkan peranan untuk memobilisasikan para mahasiswa/i untuk berperanan sebagai pengkritik utama dalam masyarakat?

Walaupun saya merasa tidak berdaya, saya tidak berkecil hati terhadap realiti yang ditimpa. Lagipun, semenjak pelaksanaan Akta Universiti dan Kolej Universiti (AUKU) berpuluh-puluh tahun yang lalu, budaya ketakutan terhadap pihak pentadbiran bukannya boleh dihapuskan dalam sekelip mata sahaja. Saya telah membuat keputusan untuk meneruskan bakti saya dalam persatuan kerana saya tahu bahawa satu-satunya cara untuk memecahkan budaya ketakutan adalah memastikan bahawa mahasiswa/i mempunyai tahap kesedaran yang tinggi. PBCUM yang bersifat neutral juga berperanan untuk mengadakan ceramah dan forum yang berbeza untuk merangsang kesedaran politik dalam setiap pelajar itu sendiri

Saya cuba menganjurkan siri ceramah mengenai undang-undang dengan tema “Rule of Law” dan telah menjemput jurulatih pasukan debat Mandarin Universiti Malaya yang tidak berlatarbelakangkan politik dan peguam professional untuk berbincang mengenai perlembagaan negara, sistem kehakiman, hak kebebasan bersuara, berhimpun dan berpersatuan. Tetapi pihak pentadbiran universiti menuduh kami mempunyai agenda tersirat melalui penganjuran aktiviti dan tidak meluluskan permohonan aktiviti tersebut. Buat pertama kalinya, saya mula sedar bahawa universiti yang berperanan sebagai platform untuk bertukar idea itu tidak mempunyai ruang untuk perbincangan akademik pada masa itu. Inilah kali pertama saya berpendapat bahawa sebenarnya kebebasan akademik juga tidak mendapat perhatian dan perlindungan yang mencukupi

Selepas itu, kejadian penggantungan PBCUM membuatkan saya lebih menyedari bagaimana pihak pentadbiran universiti menyalahgunakan sistem tersebut dan menindas aktiviti pelajar. Kejadian penggantungan tersebut menampakkan masalah teknikal yang mengakibatkan keputusan tersebut, tetapi secara peribadi, saya merasakan bahawa terdapat motif di sebalik penggantungan tersebut. Pihak pentadbiran universiti mula berhasrat untuk menggantung dan membatalkan pendaftaran persatuan. Walaupun kami telah menjalankan tugas dengan baik, pegawai bertugas akan sering mencari masalah dengan kami. Layanan yang diterima amat berbeza sama sekali. Misalnya, kami perlu menggunakan masa berbulan-bulan dalam melengkapkan suatu prosedur berbanding dengan orang lain yang hanya menggunakan dua minggu. Pada masa itu, pihak pentadbiran universiti telah bertindak untuk menggantung dua buah persatuan, iaitu PBCUM dan Persatuan Mahasiswa Islam Universiti Malaya (PMIUM). Melihat kembali sejarah kedua-dua organisasi ini dan kegiatan dalam menyuarakan pendapat mengenai isu masyarakat, hal ini boleh dipersoalkan sama ada pihak pentadbiran bimbang akan pendapat kami yang bertentangan dengan kerajaan semasa dalam PRU 14

Mungkin selepas menghadapi segala ketidakadilan yang berlaku, hal ini telah beransur-ansur membentuk perangai saya yang suka memberontak dan sikap yang sentiasa mempersoal dan mengkritik terhadap mereka yang mengambil tampuk pemerintahan

Sesetengah orang bertanya kepada saya mengapa saya membantu PH dalam PRU 14 tempoh hari. Semua rakyat Malaysia amat berharap peralihan kuasa akan berlaku dalam kerajaan persekutuan untuk membetulkan sistem pentadbiran negara yang telah rosak. Jika Najib disyaki terlibat dalam skandal rasuah terbesar dalam sejarah dan pada masa yang sama, beliau berupaya untuk memenangi pilihanraya umum, sistem pentadbiran negara akan terus disalahgunakan untuk kegunaan peribadinya. Inilah sebab utama saya dengan aktivis masyarakat akan membantu PH dalam kempen PRU 14. Sudah tentu, saya juga berharap pembaharuan dan reformasi dalam pendidikan universiti dapat dilaksanaan melalui peralihan kuasa kerajaan ini

Selepas peralihan kuasa kerajaan persekutuan, saya sedar perjuangan untuk Malaysia Baharu baru bermula kerana reformasi memerlukan masa dan kudrat, dan yang lebih penting, penyertaan masyarakat madani dalam perjuangan reformasi tersebut. Sama ada pembaharuan dalam pendidikan universiti dapat berjaya, hal ini bergantung kepada sama ada pelajar bersedia untuk memimpin agenda reformasi tersebut. Oleh itu, bagi menyahut cabaran ini, saya telah membuat keputusan untuk menyertai University of Malaya Association of New Youth (UMANY)

Saya bersama-sama dengan rakan seperjuangan telah memulakan siri aktiviti reformasi dengan mengemukakan memorandum berkenaan dengan pemansuhan AUKU di Parlimen. Kemudiannya, kami pula mendesak Menteri Pendidikan, YB Dr Maszlee Malik agar mendengar tuntutan para mahasiswa. Kami juga menuntut Kementerian Pendidikan agar memulangkan kuasa autonomi kepada mahasiswa/i untuk mengadakan pilihanraya kampus sendiri. Akhirnya, tuntutan ini dapat dilaksanakan. Pada masa yang sama, apabila belanjawan tahunan Universiti Malaya dipotong, sekali lagi saya bersama dengan rakan seperjuangan dan beberapa orang ahli Parlimen telah menghantar memorandum berkenaan dengan belanjawan universiti awam dan menuntut agar kerajaan menaikkan bajet untuk universiti awam. Gambar saya bersama YB Dr. Maszlee yang diviralkan di laman media sosial ditangkap pada masa itu juga. Tidak diketahui umum, apabila Dr. Maszlee dilantik sebagai Presiden Universiti Islam Antarabangsa Malaysia (UIAM), saya mewakili UMANY dan rakan seperjuangan aktivis mahasiswa yang lain menentang kuat perlantikan tersebut yang bersifat campur tangan politik terhadap hal ehwal universiti. Jika ingatan masih segar, kamilah yang bertindak bertengkar dengan Dr. Maszlee berkenaan dengan perlantikan tersebut. Apabila Kementerian Pendidikan mengumumkan pindaan terhadap AUKU tetapi bukan pemansuhan secara keseluruhannya, saya bersama dengan rakan seperjuangan aktivis mahasiswa terus menuju ke Parlimen untuk memprotes di dalam bangunan parlimen terhadap keputusan Kementerian Pendidikan

Dengan melangkaui perbezaan pendirian politik, UMANY tetap berpegang kepada prinsip bahawa semangat berdasarkan kritis, kebenaran dan keadilan perlu dikekalkan dalam menyuarakan pendapat. Oleh itu, sebagai “hati nurani” masyarakat, kita akan terus mengkritik terhadap isu-isu tanpa mengira parti politik kerajaan ataupun pembangkang

Itulah sebabnya saya memimpin ahli-ahli UMANY untuk melakukan protes scara senyap kerana kami mahu menyampaikan mesej kepada rakyat Malaysia dan Najib bahawa tidak kira bagaimana Najib membersihkan imej dirinya, kita tidak boleh melupakan setiap skandal yang beliau disyaki terlibat, terutamanya skandal syarikat 1MDB. Jika tidak berbuat demikian, Najib akan beranggapan bahawa rakyat masih menerima beliau sebagai pemimpin, walhal hakikatnya bukan begitu

Pada waktu tengah hari, saya telah mendapat tahu bahawa Najib akan menghadiri suatu aktiviti dan berucap dalam aktiviti berkenaan. Saya dengan segeranya menjemput semua ahli kumpulan aktivis mahasiswa untuk menghadiri protes tersebut termasuk rakan daripada kaum yang lain. Tetapi malangnya, hampir semua orang tidak dapat meluangkan masa untuk menghadiri protes tersebut kerana pemberitahuan lewat mengenai pelan protes tersebut. Akhirnya, hanya enam orang ahli dari UMANY boleh menyertai protes tersebut. Sesetengah orang menuduh kami telah diperalatkan oleh parti-parti politik. Di sini, saya ingin menyangkal semua tuduhan palsu tersebut. Bahkan senior kami dari UMANY (sama ada dari PH ataupun BN) terkejut apabila mengetahui kami yang terlibat dalam insiden tersebut

Pada masa itu, kami teragak-agak untuk meneruskan pelan kami kerana hal ini memberi peluang kepada pihak terbabit untuk melabelkan kami dengan isu perkauman sepertimana yang dipopularkan selepas kerjasama PAS-UMNO. Kami akhirnya memutuskan untuk meneruskan pelan melakukan protes. Alasannya ialah jika kita takut dengan label-label perkauman walhal kita bercakap mengenai isu masyarakat dan nasional, maka apakah kelayakan kita untuk berbincang tentang kesamarataan antara bangsa dan kaum di masa hadapan?

Dalam menghadapi konfrontasi dengan penyokong UMNO dan Najib, saya berasa sangat marah pada masa itu. Kenapa mereka tidak boleh menerima pendapat yang berbeza dan menghormati hak dan kebebasan kami untuk berhimpun? Pada masa itu, saya tidak mahu berundur dari tempat kejadian kerana saya berpendapat bahawa gentar dan berundur adalah suatu kompromi kepada keganasan

Walau bagaimanapun, apabila menonton balik video berkenaan insiden tersebut, nasib baik rakan seperjuangan dan pegawai polis berpakaian kasual sempat menarik saya dari tempat kejadian

Dalam menghadapi konfrontasi daripada Najib dan UMNO ataupun mesin propaganda BN, saya tidak akan gentar dan berundur. Cara terbaik untuk menangani penyangak seperti ini adalah dengan menangani mereka dengan bertamadun

Saya ingin berterima kasih kepada semua pihak yang pernah menyokong dan mengkritik kami. Kritikan konstruktif akan diterima dengan rendah hati manakala kritikan berniat jahat juga akan dijawab balas. Hak kebebasan bersuara akan dihormati kerana suara yang pelbagai adalah unsur penting dalam sebuah masyarakat yang mengamalkan demokrasi

Sebagai mahasiswa, apabila berhadapan untuk memilih kepentingan atau keadilan, kita tidak seharusnya menyerah kepada realiti. Sebaliknya, kita harus berperanan sebagai seorang idealis yang berani berpendapat dengan memegang kepada prinsip dan kebenaran. Kita juga seharusnya melangkaui perbezaan pendirian politik dengan berani mengkritik isu-isu tertentu sekiranya perlu. Sebagai “hati nurani” masyarakat, peranan mahasiswa juga amat mustahak untuk mengubah ketidakadilan sosial dalam masyarakat

